---
title : Kontekst
feed: show
date : 08-11-2022
---

Potrzebuję teraz od Ciebie dwóch rzeczy - skupienia i otwartości. Skupienia na sobie i otwartości na siebie. Chciałbym, żebyśmy razem zrobili jedno ćwiczenie, co Ty na to?

Mam nadzieję, że dobrze interpretuję to, że czytasz dalej i możemy zaczynać. Prośba, którą mam do Ciebie może Ci się wydać dziwna, ale wierzę, że zobaczysz jej głębszy sens kilka akapitów dalej.

### Zapraszam na słabą stronę
Zatrzymaj proszę na chwilę swoje potencjalnie galopujące myśli i zastanów się nad  dwoma cechami, które masz, a które uważasz za nienajlepszą część siebie. Możesz to różnie nazywać: rzeczy do poprawy, wady, niedoskonałości, części mnie, których nie do końca lubię, czy słabe strony. I nie chodzi o coś, co inni by chcieli w Tobie zmienić, ale o to co Ty uważasz za cechę czy zachowanie, które często Ci towarzyszy i jednocześnie Ci nie służy.

Masz? Teraz zapisz te cechy. Nie chcę, by były one tylko w Twojej głowie - przenieś je na papier, czy zanotuj w jakiejkolwiek komfortowej dla Ciebie formie. Dla Twojej wygody zostawiam poniżej miejsce dedykowane tymże cechom:

>1. . . . . . . . . . . . . . . . . . . . . . . . . . . . . .
>2. . . . . . . . . . . . . . . . . . . . . . . . . . . . . .


### Chaos i szach mat
Mam dla Ciebie krótki przerywnik zanim pódziemy dalej. Kilka lat temu mój brat wszedł do mojego pokoju proponując mi partię szachów. Nie była to jednak taka zwykła propozycja. Od jakiegoś czasu grał w Chessmastera, grę, z którą można wyćwiczyć sobie różne taktyki grania i poznać najlepsze odpowiedzi na konkretne ruchy przeciwnika. W mojej głowie było to jednoznaczne z tym, że równie dobrze mógłby zapytać nie czy chcę z nim zagrać, tylko czy chcę z nim przegrać w szachy, bo wychodziło na to samo. Nie byłem nigdy dobry w szachy. Zgodziłem się jednak.

Nie pamiętam już na ile myślałem o tym od razu, ale wiedziałem jedno - jakikolwiek ruch, który będę uważał za sprytny znajduje się na pewno na liście zagrywek, które mój brat przerabiał grając w Chessmastera. Oznaczało to, że na każdy mój ruch on będzie miał natychmiast sensowną odpowiedź. Zobaczyłem więc nadzieję tylko w jednej rzeczy - w chaosie.

Postanowiłem grać losowo. Ruszałem różnymi bierkami zgodnie z zasadami, ale często wbrew logice i bez zastanowienia. Wygrałem. Dwukrotnie. Moje chaotyczne zachowanie nie wpisywało się w żaden sposób w sekwencje ruchów, które Chessmaster pozwalał przećwiczyć. Zamiast prostego odtwarzania wyuczonych schematów zafundowałem bratu wysiłek mentalny, który w pewnym momencie doprowadził do jego pomyłki. Dała mi ona z tego co pamiętam pewną przewagę w danej sytuacji, po której zacząłem już wykonywać bardziej przemyślane ruchy. Ja dzięki takiemu obrotowi spraw czułem się pewniejszy siebie, a na mojego brata, jak mniemam, mogło to działać wręcz przeciwnie, generując coraz większą irytację i prowadząc potencjalnie do kolejnych błędów.

Jak ta historia ma się do ćwiczenia, o którego wykonanie Cię proszę? Czytaj dalej, myślę, że Ci się to spodoba to, co tam na Ciebie czeka.

### Stwórz superbohatera
Teraz zaczyna się ciekawsza część - pobawmy się w tworzenie nowych światów. Wyobraź sobie grę, książkę, komiks czy film, której główny bohater ma obie lub przynajmniej jedną z tych cech. Widzisz to? To teraz dodajmy kluczowy element. Wyobraź sobie, że ten główny bohater tworzonego przez Ciebie świata czerpie z tych cech korzyści. Może łatwiej dzięki nim wykonuje powierzane mu zadania? A może tylko dzięki nim jest w stanie pokonać wrogów?

Co ważne, nie chodzi tutaj o odwrócenie cech podanych przez Ciebie i nadanie ich "pozytywnych przeciwieńśtw" Twojemu bohaterowi. Jeżeli np. jedną z cech, które masz na swojej liście jest spóźnianie się, to Twój bohater też powinien mieć tę cechę, jednocześnie ma też wykorzystywać ją by osiągnąć coś dla siebie dobrego.

Poniżej zostawiam dla Ciebie przestrzeń, gdzie możesz opisać swojego bohatera i świat, w którym jest w stanie wykorzystywać cechy wymienione przez Ciebie wcześniej tak, by dawały mu korzyści. Możesz to opisać słowami, narysować, czy utrwalić w jakikolwiek przemawiający do Ciebie najbardziej sposób.

>.    .    .    .    .    .    .    .    .    .    .    .    .    .    .  
>.    .    .    .    .    .    .    .    .    .    .    .    .    .    .  
>.    .    .    .    .    .    .    .    .    .    .    .    .    .    .  
>.    .    .    .    .    .    .    .    .    .    .    .    .    .    .  
>.    .    .    .    .    .    .    .    .    .    .    .    .    .    .  
>.    .    .    .    .    .    .    .    .    .    .    .    .    .    .  
>.    .    .    .    .    .    .    .    .    .    .    .    .    .    .  
>.    .    .    .    .    .    .    .    .    .    .    .    .    .    .  
>.    .    .    .    .    .    .    .    .    .    .    .    .    .    .  
>.    .    .    .    .    .    .    .    .    .    .    .    .    .    .  
>.    .    .    .    .    .    .    .    .    .    .    .    .    .    .  

### Czym jest cecha bez kontekstu?
Bardzo mnie ciekawi jak Ci się podobało to ćwiczenie. Czy trudno było znaleźć pozytywne wykorzystanie wypisanych przez Ciebie słabych stron? Czy postać i świat stworzone przez Ciebie to czysta fikcja czy mają szans istnieć na prawdę?

A teraz trochę bardziej filozoficznie. Czy jeśli jakaś wada może być wykorzystana do generowania korzyści to rzeczywiście jest wadą? Co właściwie definiuje to, że pewne cechy są uważane za wady a inne za zalety?

Jeden z dni warsztatów z projektowania i prototypowania gier, które prowadzę na Slot Art Festival polega właśnie na stworzeniu gry na podobnej zasadzie. Ten dzień nazwałem właśnie InspiracJA, bo chciałem, by uczestnicy zobaczyli, że mogą znaleźć inspirację do stworzenia gry w sobie i to w miejscach, w które przynajmniej część z nich nigdy nie chciałaby świadomie zaglądać.

Kiedy podsumowywałem warsztat i zapytałem uczestników o przemyślenia z tego ćwiczenia to odezwał się Jonasz, mający wtedy może z 7 lat. Powiedział, że żadna cecha nie jest dobra ani zła. I z tą mądrością Jonasza Cię zostawię.